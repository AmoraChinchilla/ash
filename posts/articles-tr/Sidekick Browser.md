---
title: "Sidekick Browser"
description: "Yeni çıkan, kullanıcı deneyimiyle rakiplerine üstünlük sağlayan, en iyiler arasına girmeye hazır bir tarayıcı olan Sidekick tarayıcıdan bahsedeceğim."
canonical: "https://www.cbsofyalioglu.com/post/sidekick-tarayici/"
cover: "https://cbsofyalioglu.fra1.digitaloceanspaces.com/note-images/sidekick-tarayici/sidekick-tarayici-gorseli.jpg"
---

Bilgisayar başında çok vakit geçiren insanlardansanız, bir de üstüne uygulamalarınız da birden fazla hesap yönetiyorsanız (Gmail, Twitter, GitHub vb.) muhtemelen fark ettiğiniz üzere tarayıcılarda genel bir kullanıcı deneyimi sorunu mevcut.

Mozilla vakfının yüzü suyu hürmetine Firefox kullandım bir dönem. Katlanamadım.

Daha sonraları, JavaScript dilini yazan, üstat [Brendan Eich](https://tr.wikipedia.org/wiki/Brendan_Eich)'ın kurduğu [Brave](https://brave.com/)'i kullandım. 

Hala da ikinci tarayıcım olarak kullanmaya devam edeceğim Brave'i. Çünkü bugün harikulade bir tarayıcı ile tanıştım.

## Son Zamanların En İyi Web Tarayıcısı - Sidekick
Sidekick tıpkı Brave gibi chromium tabanlı. Daha açık olayım: eğer bilgisayarınızda Chrome tarayıcı kullanıyorsanız üretkenliğinizi arttıracak değişikliklerin haricinde hiç bir yabancılık çekmeyeceksiniz demek. 

San Fransisko (evet Fransisko) merkezli PushPlayLabs ürünü olarak tanıtılan bu chromium tarayıcının belli başlı marifetleri var. 

Bir kere sektörde UX olarak adlandırılan ve Türkçesi kullanıcı deneyimi olan işi nihayet birileri başarmışa benziyor. En azından elimizdeki en iyi tarayıcı Sidekick diyebiliyorum bu konuda.

Sidekick aslında bir çok eklenti ve programdaki üretkenlik öğelerini kendisinde toplayabilmiş (!) bir dijital ürün. Ufak ama etkili özelliklerinden başlayalım:
* Kendisinden reklam engelleyiciye sahip. Böylece hızlı bir deneyimi baştan vaad ediyor.
* Kullanmadığınız sekmeleri bir süre sonra otomatik olarak donduruyor. Eğer fazla sekme açtığınızda donma veya takılma problemi yaşıyorsanız, muhtemelen yetersiz RAM yani Rastgele Erişimli Hafıza probleminiz vardır. Dondurulan sekmelerdeki RAM bir an önce boşaltılır ve kaynaklarınızı daha verimli kullanmış olursunuz.
* Tek tuşla hızlı not alabilirsiniz. Kenar çubuğunun hemen altındaki not işaretine basmanız yeterli.


### Web Sayfaları Sekmelere, Uygulamalar Kenar Çubuğuna
![Coklu Gmail Yonetimi](https://cbsofyalioglu.fra1.digitaloceanspaces.com/note-images/sidekick-tarayici/sidekick-tarayici.jpg)

Kenar çubuğunu daha önce Vivaldi'de görmüştüm. Kenar çubuğu kullanımı Sidekick tarayıcıda çok daha gelişmiş bir fonksiyona kavuşmuş. 

En çok kullandığınız uygulamalarınız için artık sekme açmanıza gerek yok. Böylece, sekmelerle dolu tarayıcı pencereleri probleminiz bir nebze azalacaktır. 

### Kolaylaştırılmış Çoklu Hesap Yönetimi 
Aynı uygulamada birden fazla hesabı yönetmek zorunda olanlar bilir bu sıkıntımı: ya yeni gizli sekme açarsın, ya tarayıcı içinde diğer kullanıcı profiline geçersin ya da bir başka tarayıcı açarsın.

Sidekick'de bu durum iyice kolaylaştırılmış. Bulunduğum pencereden başka bir pencereye geçmeden diğer Gmail hesabıma bağlanabiliyorum. 

Bunun için kenar çubuğunda gözüken Gmai uygulamama sağ tıklıyorum ve arkasından sağ üst tarafta gözüken profile görseline tıklayıp geçiş yapabileceğim hesaplarımı seçiyorum. 

Bu kadar basit.

![Coklu Gmail Yonetimi](https://cbsofyalioglu.fra1.digitaloceanspaces.com/note-images/sidekick-tarayici/coklu-gmail-yonetimi.gif)


### Hızlı Çalışma Alanları Erişimi
Kenar çubuğu ile harikalar yaratmışlar. Kenar çubuğundan çalışma alanlarımı hızlıca değiştirip, farklı proje veya bağlamlar için açtığım sekmelere kaldığım yerden devam edebiliyorum.


### Parola ve Kart Bilgilerinize Hızlı Erişim
Sorun bende de olabilir ancak ne zaman tarayıcımda kayıtlı bir şifreme bakmak istesem her defasında bir sürü gereksiz ayrıntıyı okumak zorunda kalıyorum. 

Ayarları aç, sol panelden gizlilik veya gelişmişi bul, ardından parolaları görüntüle ...

Sidekick'de sağ üst köşedeki tarayıcı profilinize tıklayarak parola, kart bilgisi ve adres bilgilerinize hızlıca erişebiliyorsunuz.

Sidekick Tarayıcıyı denemek isterseniz, buradan ulaşabilirsiniz.


[![](https://cbsofyalioglu.fra1.digitaloceanspaces.com/note-images/sidekick-tarayici/sidekick-browser.jpg)](https://cbsofyalioglu.fra1.digitaloceanspaces.com/note-images/sidekick-tarayici/sidekick-browser.jpg)


Uzun zamandır aradığım web tarayıcısını buldum. Hem hızlı, hem güvenli, üstelik ücretsiz paketi de bireysel kullanımlar için gayet yeterli seviyede. Daha iyisi gelene kadar en iyi web tarayıcısı olarak izninizle Sidekick'i öne alıyorum. Umarım işlerinizi kolaylaştırır. 
